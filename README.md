# association_rules_in_beer_styles
Badanie reguł asocjacyjnych w stylach piwnych

Piwo jako napój istnieje na świecie od kilku tysięcy lat i nie da się określić konkretnej daty jego powstania. W tym czasie bardzo się zmieniało i przybierało różną formę, zależnie od regionu i osób, które je produkowały. Ogromny wpływ na dzisiejszy obraz piwa miała rewolucja przemysłowa. Rozwój technologi i nauki pozwolił zrozumieć i kontrolować proces produkcji, a rosnąca urbanizacja zwiększyła popyt na ten trunek. W późniejszym okresie monopolizacja rynku przez największe koncerny doprowadziła do ograniczenia różnorodności stylów. Trend ten zaczął się odwracać dopiero pod koniec XX wieku, a wydarzenie to jest nazywane piwną rewolucją. W Polsce rozpoczęła się ona dopiero 11 lat temu, od wypuszczenia na rynek pierwszego w kraju piwa w stylu American Pale Ale. Do tego czasu w sklepach spotkać można było przede wszystkim lagery, portery i piwa pszeniczne. Niewielką różnorodność wprowadzały nieliczne browary zagraniczne. Od tego czasu wiele się zmieniło, a takie pojęcia jak ,,IPA'', ,,Stout'', czy ,,Ale'' już prawie nikogo nie dziwią. 

W sklepach i pubach specjalistycznych natomiast, można spotkać wiele innych nazw, które nowemu konsumentowi mówią bardzo niewiele. Aktualnie wyróżnia się ponad 100 stylów piwnych i jeszcze więcej indywidualnych kombinacji wprowadzanych przez producentów. Osoby pracujące w tej branży bardzo często spotykają się z problemem doradzenia klientowi odpowiedniej pozycji na podstawie jego poprzednich wyborów. Często wiedza i doświadczenie są zbyt małe, żeby spośród tak wielu piw wskazać te odpowiednie. Innym problemem z jakim borykają się przede wszystkim lokale jest dobór piw, które powinny być dostępne z nalewaka. Celem jest dotarcie do największego grona klientów, ale jednocześnie zagwarantowanie, że pozycje pasują do siebie, a konsument zostanie na dłużej. 

Rozwiązaniem tych problemów, może być odpowiednio przeprowadzona analiza koszykowa. Jest to metoda eksploracji danych polegająca na wskazywaniu reguł asocjacyjnych między obiektami. Powstała na potrzeby branży handlowej, a dokładniej miała na celu wskazanie na podstawie wszystkich transakcji w sklepie, które produkty wywołują zakup których. Również współcześnie wykorzystuje się ją w tym celu, czego najlepszym przekładem są rekomendacje w sklepach internetowych. Po dodaniu do koszyka towarów często pojawia się informacja o tym, jakie towary wybrali inni klienci. Rekomendacja ta tworzona jest właśnie za pomocą analizy koszykowej. Równie dobrze metodę tę zastosować można do wyszukiwania reguł asocjacyjnych w stylach piwnych. Rolę transakcji w tym wypadku spełniają piwa, które przy jednej okazji spożywała jedna osoba. 

W tym wypadku paragony nie jest dobrym źródłem danych, ponieważ w większości wypadków klienci każdorazowo płacą za zakup i często zamawiają nie tylko dla siebie. Lepszym rozwiązaniem jest skorzystanie z danych popularnej aplikacji do oceniania piw, o nazwie Untappd. Wielu użytkowników publikuje tam w czasie rzeczywistym wszystkie piwa, które spożywa. Zbierając informacje o wszystkich stylach, które użytkownik zamieścił na swoim profilu w danym okresie, uzyskuje się rzeczywistą listę wyborów konsumenta. 

Problem poruszany w tej pracy nie został wcześniej przez nikogo rozwiązany, a zastosowane podejście jest nowatorskie. 

Pierwszy rozdział jest wprowadzeniem do tego, jak powstawały i czym są style piwne. Na początku skupiono się na historii od czasów starożytnych, do XX wieku. Następnie przedstawiona została piwna rewolucja na świecie oraz w Polsce, wraz ze znacznymi zmianami, które zaszły w tym okresie. Na sam koniec opisano najważniejsze style piwne oraz kwestie ich regulacji.

Drugi rozdział ma na celu wprowadzenie do eksploracji danych z wykorzystaniem reguł asocjacyjnych. W tej części szczegółowo został opisany algorytm Apriori, który zapewnia wydajne przeprowadzenie analizy koszykowej. Dalsza część poświęcona jest jego implementacji w język R. Na koniec przedstawione zostały metody pozyskiwanie danych.

Trzeci rozdział rozpoczyna się od przedstawienia zbioru danych, wraz ze źródłem i metodą ich pozyskania oraz dostosowania do badania. Następnie zaprezentowany jest sam proces wykonywania analizy w języku R, przy pomocy wcześniej opisanych pakietów. Ostatnią częścią pracy jest przedstawienie i opis wyników badania.
